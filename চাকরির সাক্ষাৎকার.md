# চাকরির সাক্ষাৎকারের জন্য ৬ টি করণীয়!

যখন কোন সাক্ষাৎকারের মুখোমুখি হই তখন আমরা আতঙ্কিত হয়ে সবকিছু তালগোল পাকিয়ে ফেলি। আর এ অবস্থা থেকে বের হয়ে আসতে এবং আপনার সাক্ষাৎকারকে সফল করতে পারে দুইটি বিষয়ঃ আপনার আত্মবিশ্বাস ও সর্বোচ্চ প্রস্তুতি।

আমরা চাকরির সাক্ষাৎকারের ব্যাপারে ভয়ে ভয়ে থাকলেও আসলে এই ভয়ই চাকরির সাফল্যের চাবিকাঠি। কেননা ভয় থেকেই আসে সতর্কতা। আর এই সতর্কতাই আপনাকে সাহায্য করবে সঠিক মনোভাব ও আচার আচরণ গড়ে তুলতে যার ফলে সাফল্য আপনার হাতের মুঠোয় এসে ধরা দেবে।
এই টিপস গুলো আপনাকে সাহায্য করবে নার্ভাসনেস কাটিয়ে উঠে শান্ত থাকতে এবং গুরুত্বপূর্ণ দিকে দৃষ্টি রেখে সাফল্য পেতে। তো চলুন দেখে নেয়া যাক…

## ১) পূর্ণ প্রস্তুতি গ্রহণ
খুঁজে বের করুন কোম্পানির লক্ষ্য, দৃষ্টিভঙ্গি, কোম্পানির ম্যানেজমেন্ট ও প্রোডাক্ট সম্পর্কে সব তথ্য। সেটা হতে পারে কোম্পানির ওয়েবসাইট বা যে কোন সোর্স থেকে। তারপর আপনার জব ডেসক্রিপশন ভাল করে পড়ুন এবং নিজেকে যাচাই করুন একজন প্রার্থী হিসেবে আপনি কতটুকু যোগ্য। আপনি খুব ভালো প্রস্তুতি নেবার পরেও সব প্রশ্নের উত্তর দেয়া সম্ভব হবে না, বেশ কিছু প্রশ্ন হবে আপনার আওতার বাইরে।তবে কিছু কমন ব্যাপার রয়েছে যেগুলো আয়ত্ত করলে আপনি সাক্ষাৎকার যুদ্ধে অর্ধেক এগিয়ে যাবেন।

## ২) জীবন বৃত্তান্তের মাধ্যমে নিজেকে প্রকাশ করুন
জীবন বৃত্তান্তে(resume) যে বিষয় সমূহ উল্লেখ করবেন সেগুলোর সাথে আপনার খুব ভালো পরিচয় থাকতে হবে। আর নিজেকে জীবন বৃত্তান্তে প্রকাশ করুন আকর্ষণীয়ভাবে। এখানে উল্লেখ করতে হবে আপনার চাকরির ইতিহাস, পেশাগত অর্জন, আপনার দক্ষতা আর আপনার কিছু ব্যক্তিগত তথ্য।

## ৩) আত্মবিশ্বাসীর মত আচরণ করুন
যদিও আপনার নিজেকে খুব আত্মবিশ্বাসী মনে হচ্ছে না, তবুও আচরণ করুন আত্মবিশ্বাসীর মত। সাক্ষাৎকারের সময় আপনাকে হতে হবে পজেটিভ ও আত্মবিশ্বাসী। চেয়ারে সোজা হয়ে বসুন এবং সাক্ষাৎকারের বোর্ড কর্তাদের চোখে চোখ রেখে কথা বলুন। এতে নিজেকে নিজের কাছে আত্মবিশ্বাসী মনে হবে এবং কর্তা ব্যক্তিদের কাছেও আত্মবিশ্বাসী হিসেবে উপস্থাপিত হবেন। মনে করুন আপনার হারানোর কিছু নেই, এই মনোভাব নিয়ে সাক্ষাৎকার বোর্ডে উপস্থিত হন। এতে আপনি মানসিক ভাবে ফ্রি থাকতে পারবেন।

## ৪) পর্যাপ্ত ঘুম
সাক্ষাৎকারের আগের রাতের ঘুম অতি জরুরী যা আপনাকে মানসিক ও শারীরিক ভাবে তরতাজা রাখবে। তবে শেষ মুহূর্ত পর্যন্ত প্রস্তুতির পরিকল্পনা ত্যাগ করা যাবে না। প্রস্তুত হন সাক্ষাৎকারের ড্রেস নিয়ে।যে জুতো ব্যবহার করবেন তা ভালো ভাবে পালিশ করে নিন। মেয়েরা অবশ্যই নখ ছোট করে নিবেন এবং আপনার উচিৎ হবে নেইল পলিশ নখে ব্যবহার না করা বা ব্যবহার করে থাকলেও রিমুভ করে নেয়া। দেরি করে খাবার খাওয়া থেকে বিরত থাকুন। সাক্ষাৎকারে সাফল্য পেতে নিজেকে শান্ত ও হাসিখুশি রাখুন।

## ৫) সময়মত পৌঁছান
সাক্ষাৎকার পথের যাত্রা আপনার জন্য ক্লান্তিকর ও চাপের হতে পারে যদি আপনি দীর্ঘ দূরত্বে থাকেন। চেষ্টা করুন এক দিন আগেই সাক্ষাৎকার এলাকার কাছাকাছি থাকতে যাতে করে আপনি জানেন কত সময় লাগবে সেখানে পৌঁছোতে। এভাবে আপনি আপনার সময় ও সুবিধামত পরিকল্পনা করতে পারেন। মনে রাখবেন, দেরি করে সাক্ষাৎকার বোর্ডে ঢোকাটা ক্ষমার অযোগ্য যা আপনি কোন অজুহাত দিয়েই ঢাকতে পারবেন না।

## ৬) বুকভরে শ্বাস নিন
যদি আপনাকে অপেক্ষা করতে হয় তবে এক গ্লাস ঠাণ্ডা পানি পান করুন এবং গভীরভাবে শ্বাস নিন ও ধীরে ধীরে ছাড়ুন, দেখবেন ভালো লাগবে। এতে আপনার গলার স্বর স্বাভাবিক ও নিয়ন্ত্রিত থাকবে এবং শরীর থাকবে রিল্যাক্সড। মনে মনে প্রস্তুত হতে পারেন যেমন-সেখানে গিয়ে নিজের ব্যাপারে কী বলবেন। এটা খুবই জরুরি, কেননা এটা আপনাকে অপেক্ষার সময় কাটাতে ও স্বাচ্ছন্দ্য বোধ করতে সাহায্য করবে এবং আপনাকে সংশয়গ্রস্থদের মত লাগবেনা।

অবশেষে, এটা না বললেও চলে যে, রিল্যাক্সড হন এবং অতিরিক্ত চিন্তাগ্রস্থ হবেন না। মনে রাখুন, এই সাক্ষাৎকার উভয়ের জন্যই দরকার। আপনার এবং চাকরিদাতার উভয়ের প্রয়োজনেই এই সাক্ষাৎকারের আয়োজন। সুতরাং খোলা ও শান্ত মন নিয়ে এগিয়ে যান এবং সফলতা ছিনিয়ে আনুন।


Note 2

# ইন্টারভিউ: “মুক্ত কর ভয়, আপনা মাঝে শক্তি ধর, নিজেরে কর জয়”

বিষয়টাকে কেউ দেখেন পরীক্ষা হিসেবে, কেউ দেখেন খেলা হিসেবে। আমি ২য় দলে। যে কোন ভাল ক্রিকেট ম্যাচের কথা ভেবে দেখুন, কত ধরনের প্রস্তুতি থাকে খেলা শুরুর আগে থেকে একেবারে খেলার শেষ বল পর্যন্ত। একজন ক্রিকেটারকে কঠিন অনুশীলন করতে হয় ম্যাচটিতে ভাল খেলার জন্যে। প্রয়োজন হয় মানসিক ও শারীরিক দৃঢ়তার। সেই সাথে পোশাকের বিষয়টিও গুরুত্বপূn.

আসা যাক মূল কথায়। ফোনে, ই-মেইলে অথবা চিঠিতে যখন আপনার ডাক আসে কাংক্ষিত চাকরির জন্যে একটি মৌখিক পরীক্ষার, তখন শুরুতেই বুকে দুরু দুরু একটা অনুভূতি হয়, তাই না? একদিকে মনের ভেতর স্বপ্ন গুলো জাল বুনতে থাকে, অন্যদিকে একটু একটু নার্ভাস লাগে।

কী কী বিষয় গুরুত্ব দেবেনঃ

## ০১. আপনার পোশাক ও সাজঃ

যদি নারী হন, চেষ্টা করবেন ফরমাল পোশাক পরতে। শাড়ি, বা থ্রি-পিস যাই পরুন, ম্যাচিং –এর দিকে গুরুত্ব দেবেন এবং অবশ্যই খুব জমকালো কিছু পরবেন না। মেক-আপ অবশ্যই নেবেন, তবে পার্টি মেক-আপ নয়। অলংকার পরবেন এবং তা অবশ্যই মার্জিত ধরনের। পুরুষরা অবশ্যই ফরমাল শার্ট-প্যান্ট পরবেন। টাই বা স্যুট পরতে পারেন। চাকরিটি সেলস বা মার্কেটিং হলে স্যুট-টাই যতটা জরুরী; ইঞ্জিনিয়ারিং হলে ততটা নয়। লক্ষ্য রাখবেন পোশাকের রং যাই হোক, তা যেন আপনাকে মানায়। একই পোশাকে কাউকে দারুণ দেখায়, কাউকে বিশ্রী। কাজেই পোশাক নির্বাচনে রুচির ছাপ রাখুন। এমন কোন পোশাক পরবেন না, যা আপনি আগে পরেন নি। এর কারণে পরে নানাবিধ অস্বস্তি তৈরি হতে পারে।

## ০২. প্রস্তুতিঃ

শুরুতেই বলেছি, ইন্টারভিউ একটা পরীক্ষা। কাজেই তার পূর্ব-প্রস্তুতি অবশ্যই প্রয়োজন। কী প্রশ্ন আপনাকে করা হতে পারে, তা আগে থেকে আন্দাজ করার চেষ্টা করুন। অভিজ্ঞদের সাথে পরামর্শ করে একটা Questionnaire তৈরি করুন এবং তার উত্তরগুলো আত্মস্থ করুন। এই কাজটি আমি নিজে কখনও করিনি, কিন্তু আমার এক ঘনিষ্ঠ বন্ধু ও আমার স্ত্রীকে দেখেছি, আত্মবিশ্বাসের অভাব ছিল বলে তারা বাসায় বেশি করে অনুশীলন করেছিল এবং পরীক্ষার দিন তাদের পারফর্ম্যান্স হয়েছিল দুর্দান্ত। কাজেই খেলা হোক, বা পরীক্ষা; এর একটা মানসিক ও শারীরিক প্রস্তুতি অবশ্যই প্রয়োজন।

## ০৩. শুরুর প্রশ্নঃ

Can you please describe yourself in brief?– অধিকাংশ ইন্টারভিউ শুরু হয় এই প্রশ্ন দিয়ে। কাজেই নিজেকে উপস্থাপন করতে ৫-৬ টি বাক্যে নিজেকে সংক্ষেপে বর্ণনা করা অনুশীলন করুন। আপনার বিশ্ববিদ্যালয়ের অর্জন, চাকরির পূর্ব-অভিজ্ঞতা ও সেখানে কোন বিশেষ অর্জন, এই চাকরির বিষয়ে আপনার আগ্রহের বিশেষ কারণ, আপনার সবচেয়ে বড় গুণ – এ জাতীয় কিছু key information দিয়ে আপনার সম্পর্কে ৫-৬টি বাক্য তৈরি করুন। যা বলার, হাসিমুখে বলবেন, প্রশ্নকারীর চোখের দিকে তাকিয়ে বলবেন। আত্মবিশ্বাস দেখান প্রথম কথা থেকে।

## ০৪. আপনার ব্যাকগ্রাউন্ডঃ

আপনি যে বিষয়ে লেখাপড়া করেছেন, তার সাথে যদি চাকরিটি সামঞ্জস্যপূর্ণ হয়, তাহলে অবশ্যই বেশ কিছু থিওরিটিক্যাল প্রশ্ন করা হবে। যদি আপনি ফ্রেশ গ্রাজুয়েট হন, তাহলে ইন্টার্নশিপ বা রিসার্চ (শেষ বর্ষে যেটা করতে হয়েছে), তা নিয়ে কিছু পড়াশোনা করে রাখুন। আপনার থিসিস নিয়ে আলোচনা হতে পারে, তাই সেটা একবার পড়ে রাখবেন। আপনি যদি চাকরিরত হয়ে থাকেন, তাহলে বর্তমান চাকরিতে কী করছেন এবং কাংক্ষিত চাকরির সাথে তা কিভাবে সম্পৃক্ত – এ নিয়ে আপনাকে প্রচুর প্রশ্ন করা হবে নিশ্চিত থাকুন। যদি এমন হয় যে, আপনি সম্পূর্ণ ভিন্ন ধরনের চাকরি চাচ্ছেন। সেক্ষেত্রে আপনার বহুমাত্রিক প্রতিভার কিছু উদাহরণ উপস্থাপন করুন। যেকোন কাজ আপনি দ্রুত শিখতে পারেন, সেটা প্রমাণ করার চেষ্টা করুন।

## ০৫. আপনার আগ্রহঃ

যে প্রশ্নটি অবশ্যই করা হবে, তা হলো আপনার কেন এই চাকরির জন্যে নিজেকে যোগ্য মনে হয়? আপনার অভিজ্ঞতা, যোগ্যতা ও আগ্রহ কিভাবে এই চাকরির সাথে সম্পর্কিত এবং আপনি কোন কোন দিক দিয়ে অন্য যেকোন প্রার্থী থেকে এখানে ভাল করবেন, তা আগে থেকে বিশ্লেষণ করে উত্তর তৈরি করুন। প্রয়োজনে, উত্তরগুলো কাগজে লিখে বাড়িতে মুখস্থ বলা প্রাকটিস করুন। এই চাকরি সম্পর্কে আপনার কতটুকু আগ্রহ আছে তা জানতে একটি প্রশ্ন করার জন্য চাকরিদাতা জানতে চাইতে পারেন, এই প্রতিষ্ঠান/ এই চাকরির ধরন সম্পর্কে আপনি কতটুকু জানেন? এর উত্তর জানার জন্যে আপনি প্রতিষ্ঠানের ওয়েব সাইট ঘেঁটে আগে থেকেই জেনে নিন তাদের পণ্য ও ব্যবসার ধরন। তাদের পার্টনার কারা, কাস্টোমার কারা ইত্যাদি জেনে রাখুন বিশদভাবে।

আপনি যদি একটু বেশি স্মার্ট হন, তাহলে খুঁজে বের করতে পারেন ঐ প্রতিষ্ঠানের এমন কাউকে, যিনি আপনাকে ধারণা দিতে পারবেন, চাকরিটা পেলে আপনাকে কী কী কাজ করতে হবে। ইন্টারভিউতে যদি আপনি প্রমাণ করতে পারেন, যে চাকরিটা পাবার আগে থেকেই কাজটি আপনি কিছুটা জানেন, তাহলে আপনি অন্য প্রতিযোগীদের তুলনায় এগিয়ে থাকবেন অনেক বেশি।

## ০৬. আপনার যোগ্যতাঃ

১০-২০ মিনিটের সাক্ষাৎকারে এটা বোঝা বেশ কঠিন যে আসলে কে সবচেয়ে যোগ্য। কাজেই প্রশ্নকারী আপনাকে প্রশ্নে-প্রশ্নে নাকাল করতে চাইবেন (যদি আপনাকে পছন্দ হয়)। যদি খুব কম সময়ে ইন্টারভিউ শেষ হয়, তাহলে বুঝতে হবে আপনার পেছনে তাঁরা সময় নষ্ট করতে চাইছেন না (ফলাফল নেতিবাচক)। আমি যে কৌশলটি অবলম্বন করতে পরামর্শ দেব, তা হলো, প্রশ্নকারীর মনোযোগ সেই দিকে কেন্দ্রীভূত করুন, যেখানে আপনার দক্ষতা বেশি। ধরা যাক, প্রশ্নকর্তা চাইছেন আপনি সেলস-এ কতটুকু দক্ষ, তা যাচাই করার। কিন্তু আপনার বিক্রয় বা বিপণন নিয়ে কোন অভিজ্ঞতা নেই। সেক্ষেত্রে, আপনি উদাহরণ দিতে পারেন আপনার বাকপটুতার; যেমন, বন্ধুমহলে সবাই আপনাকে যেকোন বিষয়ে গুরু মানে, বা যেকোন বিতর্কে আপনি জয়ী হন, কারণ প্রতিপক্ষকে আপনি যুক্তি-তর্ক দিয়ে পরাস্ত করতে পারেন।

## ০৭. যা যা করবেন নাঃ

হুট করে না ঢুকে রুমে ঢোকার আগে “May I come in” বলুন, ঢুকে সালাম দিন এবং বসতে বলার আগ পর্যন্ত বসবেন না। বিদেশী কেউ থাকলে কখনই বাংলায় কথা বলবেন না। একসাথে একাধিক প্রশ্ন করা হলে বিনয়ের সাথে বলুন যে আপনি একটা একটা করে সব জবাব দিতে চান। ইংরেজি প্রশ্নের উত্তর বাংলায় দেবেন না। একটা ঘটনা বলি – সম্প্রতি একটি ইন্টারভিউতে আমি প্রশ্নকর্তা ছিলাম এবং ৬ জন প্রার্থীর প্রত্যেককে প্রশ্ন করেছিলাম, তিনি কম্পিউটারে MS Excel জানেন কি না। প্রত্যেকেই হ্যাঁ-সূচক জবাব দিয়েছেন। দুই একটা ফর্মূলা নিয়ে প্রশ্ন করে আমি বুঝে গিয়েছিলাম কে কতটুকু জানেন। একজনের আত্মবিশ্বাস দেখে তাঁকে পরীক্ষা করার জন্যে আমি আমার ল্যাপটপটা তাঁর দিকে এগিয়ে দিয়ে একটা ছোট্ট হিসেব করতে বলেছিলাম। তিনি অপ্রস্তুত। কাজটা ছিল এক মিনিটের। তিনি ৩ মিনিট ধরে চেষ্টা করলেন। আমার যা বোঝার বুঝে গেলাম। কাজেই, এমন কোন যোগ্যতার কথা বলবেন না, যা আসলে আপনার নেই। যে প্রশ্নের উত্তর জানা নেই, তা নিয়ে বেশি সময় নষ্ট করবেন না। প্রশ্নের উত্তর মনে করতে গিয়ে নখ, আঙ্গুল বা কলম মুখে দেবেন না; মাথা চুলকাবেন না, চোখ ছোট ছোট করে কারো দিকে তাকাবেন না। হেসে বলুন, “Sorry” বা “I’m afraid, Can’t give you the right answer at this moment.” বেতন নিয়ে দর কষাকষি হতে পারে। সব সময় এটাই বোঝাবেন যে, আপনি এখন যে বেতনের চাকরি করছেন, আপনার কাংক্ষিত বেতন তার অনেক বেশি হওয়া উচিত। কারণ, আপনি আপনার যোগ্যতা অনুযায়ী বেতন পাচ্ছেন না। চাকরিদাতা সবসময় প্রমাণ করতে চাইবে আপনি আপনার প্রাপ্য-র চেয়ে অনেক বেশি বেতন চাইছেন। কাজেই তার কথায় confused বা convinced হবেন না। (ইন্টারভিউতে যাবার আগে জেনে যাবার চেষ্টা করুন এই পদে বা এর কাছাকাছি যারা কাজ করেন, তারা কী রকম বেতন পান।) ইন্টারভিউ শেষ করে প্রশ্নকর্তা অনেক সময় বলেন “OK, we will let you know”. এই কথা শুনে বসে থাকবেন না। উঠে দাঁড়িয়ে বলুন, “OK, Thanks for calling me” অথবা “Ok, I will keep waiting…” বিদায় নিতে পারেন সালাম দিয়ে বা “Thanks. It was nice to be with you” বলে হাত মিলিয়ে।

কখনও কখনও কয়েক ধাপে ইন্টারভিউ হয় এবং সবসময় লক্ষ্য রাখবেন পূর্বের ধাপের চেয়ে পরের ধাপে একটু বড় কর্মকর্তা থাকেন ইন্টারভিউ বোর্ডে। আর প্রশ্নও কঠিন থেকে কঠিনতর হয়। Case Study, Analysis, Presentation, Exercise ইত্যাদির মাধ্যমে আপনাকে পরখ করা হবে। ঠান্ডা মাথায় নিজের সবটুকু মেধা ও ধৈর্য ব্যবহার করে আপনাকে একটার পর একটা লেভেল পার হতে হবে। ভাল চাকরি পাওয়া সহজ নয় কখনই। কাজেই পরিশ্রম করে সেটা অর্জন করতে হবে, সেটা সবসময় মনে রাখবেন।
